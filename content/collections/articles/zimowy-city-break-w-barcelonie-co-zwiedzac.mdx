---
id: de05dcd0-ab19-40d4-903e-6a2162977490
publishedAt: "2022-02-28"
title: "Zimowy city break w Barcelonie. Co zwiedzać?"
image:
  url: "/assets/hiszpania/barcelona/DSC00349.jpg"
  alt: "gdzieś w Barcelonie"
short_description: "Szukacie pomysłu na city break zimą? Stolica Katalonii, Barcelona, jak i zresztą cała Hiszpania, niezaprzeczalnie kojarzy się z latem i upałami, ale warto wziąć ją pod uwagę podczas planowania wycieczek w chłodniejszych miesiącach."
category: "europa"
countries: "hiszpania"
---

Szukacie pomysłu na city break zimą? Stolica Katalonii, Barcelona, jak i zresztą cała Hiszpania, niezaprzeczalnie kojarzy się z latem i upałami, ale warto wziąć ją pod uwagę podczas planowania wycieczek w chłodniejszych miesiącach.

## Dlaczego warto przyjechać do Barcelony w zimie?

Zacznę od mojej głównej motywacji — słońca. W Barcelonie uświadczycie więcej słonecznych dni niż w Polsce, a co za tym idzie wyższych temperatur. W połowie lutego, podczas naszego pobytu najniższa temperatura wynosiła 12 stopni, najwyższa zaś około 18. Jeśli traficie na pochmurne dni, idealną opcją będą muzea, których w Barcelonie nie brakuje. Kolejnym plusem zwiedzania poza sezonem jest mniejsza ilość turystów. Skłamałabym, mówiąc, że ich nie ma, ale zdecydowanie łatwiej znaleźć nocleg w rozsądnej cenie. Podobnie mają się bilety lotnicze. Korzystając z oferty tanich linii lotniczych jak Ryanair, da się znaleźć bilety w obie strony w granicach kilkuset złotych. Nie powinniście mieć także większego problemu przy zakupie biletów na różne atrakcje, a i samo zwiedzanie może być dużo przyjemniejsze niż w szczycie sezonu.

## Co zobaczyć?

Podzielę się z Wami moją listą miejsc, które zobaczyliśmy w przeciągu 4 dni.

### Sagrada Familia

Królowa miasta zachwycająca zarówno z zewnątrz, jak i w środku. Antonio Gaudi był geniuszem i artystą, a świątynia miała być jego największym dziełem. Niestety architekt zmarł w wyniku wypadku, a Sagrada Familia wciąż nie została ukończona. Planowana data zakończenia prac to 2026 r. Będzie posiadać 18 wież reprezentujących apostołów (po 4 z każdej z trzech fasad), ewangelistów (4 wieże), Maryję i Jezusa (dwie najwyższe liczące odpowiednio 138 i 172,5 m). Dlaczego świątynia jest taka wyjątkowa? Misternie wykonane fasady z najróżniejszymi rzeźbami, witraże powodujące niezwykłą grę świateł i ta przestrzeń... Nie popełniajcie błędu i nie pomijajcie jej!

Bilety kupicie <a href="https://tickets.sagradafamilia.org/en" target="_blank" rel="noopener noreferrer">tu</a>.

### Park Güell

Najbardziej znany park Barcelony, którego charakterystycznym punktem jest długa mozaikowa ławeczka. Łączy roślinność i ciekawe elementy architektoniczne. Eusebi Güell, od którego nazwiska pochodzi nazwa parku, na początku XX w. chciał stworzyć nowoczesne osiedle dla zamożnych osób. Zlecił to zadanie Antonio Gaudiemu. Niestety projekt upadł w 1914 (14 lat po rozpoczęciu budowy). Wytyczonych było 60 działek, natomiast w praktyce powstały 2 budynki i park, który możemy podziwiać obecnie. W jednym z tych budynków mieszkał Gaudi, a obecnie znajduje się w nim małe muzeum poświęcone jego osobie.

Bilety do Parku Güell kupicie na <a href="https://tickets.sagradafamilia.org/en" target="_blank" rel="noopener noreferrer">tej stronie</a>.

### Casa Battló

Gaudi, po raz trzeci i bynajmniej nie ostatni. Oryginalnie budynek został zaprojektowany przez Emilio Sala Cortesa (jednego z nauczycieli Gaudiego), kiedy w Barcelonie nie było jeszcze prądu. Później kamienica została nabyta przez Josepa Battló, miała zostać wyburzona, by w jej miejscu postawić nową. Ostatecznie budynek zostawiono, a Gaudi poddał go gruntownej renowacji z zewnątrz i wewnątrz. Trzeba przyznać, że wygląda jak z bajki, a w nocy, gdy jest podświetlony, efekt "wow" gwarantowany. Od 2005 roku znajduje się na liście Światowego Dziedzictwa UNESCO. Można go zwiedzać w środku, jednak jest to dość wysoki koszt, więc tę atrakcję odpuściliśmy.

Bilety kupicie <a href="https://www.casabatllo.es/venta-entradas/" target="_blank" rel="noopener noreferrer">tu</a>.

Obok Casa Battló zobaczycie równie ciekawy budynek — **Casa Amatller**.

### Casa Milà (La Pedrera)

Kilka minut spacerem od Casa Battló znajdziecie kolejną charakterystyczną budowlę, będącą dziełem Gaudiego. Długa niedoceniana Casa Milà, dopiero po latach zyskała uznanie. Przez swoją nietypową formę bywa też nazywana La Pedrera, co w katalońskim oznacza "kamieniołom". Została wybudowana dla przedsiębiorcy o imieniu Pere Milà i jego żony, którzy mieszkali w nim przez wiele lat. Od 1984 r. znajduje się na liście Światowego Dziedzictwa UNESCO. Nie zdecydowaliśmy się na zwiedzanie w środku, choć przy następnej wizycie w Barcelonie, będzie to na liście.

Podrzucam link <a href="https://www.lapedrera.com/en/visitsstrony" target="_blank" rel="noopener noreferrer">do strony z biletami</a>.

### Parc de la Ciutadella

Miejski park będący miejscem relaksu miejscowych i turystów. Jego powierzchnia liczy ok. 17 ha (31 ha uwzględniając zoo). Można spotkać tu grupy ludzi w przeróżnym wieku uprawiające jogę, czy tańczące. Niektórzy spacerują, inni odpoczywają. Centralnym punktem parku jest fontanna **Font de la Cascada**. Zaprojektował ją Josep Fonsere (choć i tutaj swój udział miał Gaudi będący wówczas studentem architektury). Do parku prowadzi promenada **Passeig de Lluís Companys**, którą rozpoczyna barceloński **Łuk Triumfalny**, będący bramą z okazji Międzynarodowej Wystawy w 1888 roku.

### Palau de la Musica Catalana (Pałac Muzyki Katalońskiej)

Kolejna perełka architektoniczna. Został zbudowany przez Domenècha i Montanera dla Orfeó Català, chóru założonego przez Lluísa Milleta i Amadeo Vivesa. Sala koncertowa może pomieścić ponad 2000 osób. Na co dzień Pałac można zwiedzać, z wyjątkiem godzin, gdy odbywają się koncerty. Harmonogram możecie sprawdzić <a href="https://www.palaumusica.cat/en" target="_blank" rel="noopener noreferrer">na tej stronie</a>.

Koniecznie odwiedźcie także urokliwą kawiarnię we wnętrzu Pałacu — <a href="https://www.google.com/search?q=palau+de+la+musica+cafe&sxsrf=AJOqlzUkJ-T9QNjB3flhivETtROVZCQy5A%3A1674599937446&ei=AV7QY832GoSMrwSVuKvoCA&ved=0ahUKEwiN-6XzouH8AhUExosKHRXcCo0Q4dUDCA8&uact=5&oq=palau+de+la+musica+cafe&gs_lcp=Cgxnd3Mtd2l6LXNlcnAQAzIICAAQgAQQywEyBggAEBYQHjIGCAAQFhAeMgYIABAWEB4yBggAEBYQHjIGCAAQFhAeMgYIABAWEB4yBggAEBYQHjoKCAAQRxDWBBCwAzoJCAAQsAMQChBDOgcIABCwAxBDOhIILhDHARCvARDIAxCwAxBDGAE6DwguENQCEMgDELADEEMYAToLCC4QgAQQxwEQrwE6BQgAEIAESgQIQRgASgQIRhgBUNUKWLsWYO0ZaAFwAXgAgAGRAYgBjwWSAQMwLjWYAQCgAQHIARTAAQHaAQYIARABGAg&sclient=gws-wiz-serp" target="_blank" rel="noopener noreferrer">CafePalau</a>, do niej wejdziecie niezależnie od koncertów.

### La Boqueria

Najsłynniejszy targ w Barcelonie. Kupicie tu najróżniejsze produkty: owoce morza, wędliny, sery, warzywa i owoce. Miejsce jest oblegane przez turystów, ale zakupy robią tu też miejscowi. Znajduje się na równie słynnej ulicy **La Rambla**. Spacerując nią, dojdziecie do **Pomnika Krzysztofa Kolumba** (hiszp. _Monumento a Colón_).

### La Barceloneta

Nazwa ta oznacza dosłownie "Małą Barcelonę". Kiedyś mieszkali tu rybacy, a obecnie jest to miejsce odpoczynku miejscowych i turystów. Barceloneta nowe życie zyskała przed igrzyskami olimpijskimi w 1992 r. Wybudowano wtedy wiele nowych budynków mieszkalnych, a także usypano sztuczną plażę. Nie jest ona najlepszym wyborem na kąpiel, ale zdecydowanie warto przejść się promenadą wzdłuż jej brzegu.

### Wzgórze Montjuïc

Szukacie miejsca do zobaczenia pięknej panoramy miasta? Dobrze trafiliście! Na szczyt Montjuïc można wjechać kolejką linową **Teleferic de Montjuic**, co będzie świetną opcją na urozmaicenie zwiedzania.

Bilety kupicie <a href="https://www.telefericdemontjuic.cat/en" target="_blank" rel="noopener noreferrer">tutaj</a>.

Moim zdaniem warto wjechać w górę, natomiast w drugą stronę zrobić spacer. Ważnym punktem na wzgórzu jest XVII-wieczny zamek **Castell de Montjuïc**. Inną znaną budowlą jest Palau Nacional będący siedzibą Muzeum Narodowego Sztuki Katalońskiej (_*Museu Nacional d’Art de Catalunya*_). Wielu osobom na pewno spodobają się świelno-muzyczne pokazy fontann **Font Màgica** (podczas naszego pobytu niestety nie działały, więc warto sprawdzać informacje w sieci).

### Katedra św. Eulalii (Catedral de la Santa Creu i Santa Eulàlia)

Niezwykły gotycki budynek sakralny. Ciekawostką jest 13 białych gęsi mieszkających w ogrodzie przy katedrze. Ich liczba symbolizuje liczbę tortur, jaką poddano świętą Eulalię. Święta ta jest również patronką miasta. Jeśli odwiedzicie Barcelonę w okolicy 12 lutego, możecie trafić na **Festes de Santa Eulàlia** — zimowy festiwal z koncertami, paradami gigantów, budowaniem ludzkich wież, sztucznymi ogniami i innymi atrakcjami.

## Gdzie zjeść?

Barcelona to raj dla "foodies". Królują tutaj tapas bary... Ale zaraz... Czym właściwie są tapas? Są to różnego rodzaju przekąski na ciepło lub zimno. W zależności od rejonu Hiszpanii natraficie na różne smaki. Polecę Wam kilka miejsc, które odwiedziliśmy i były naprawdę smaczne.

### Bar Principal

Bardzo przyjemny bar o nieco starodawnym, ale urokliwym wnętrzu. Spróbowaliśmy tutaj różnych tapas: bikini (tost, w wersji klasycznej z serem i szynką), pan con tomate (chleb natarty pomidorem), tortilla de patatas (ziemniaczany omlet) oraz croquetas (małe krokieciki - mój faworyt!).

### La Bombeta

Miejsce słynące z typowo barcelońskiego tapas, jakim jest bomba (smażona ziemniaczana kulka z mięsnym farszem). Oprócz niej zjedliśmy tu pimientos de Padrón (smażone zielone papryczki podawane z solą) oraz owoce morza z grilla.

### Guell Tapas Restaurant

Wpadajcie na dobrą paellę, jedna porcja będzie idealna dla dwóch osób. Oprócz tego jedliśmy tu też patatas bravas (ziemniaki smażone w głębokim oleju podane z sosem brava).

## Podsumowanie

Zwiedzałam wiele europejskich miast, w których po 2-3 dniach miałam wrażenie, że wyczerpałam ciekawe możliwości. Z Barceloną było inaczej. Spędziliśmy tam 4 dni, zobaczyliśmy wiele miejsc i nie miałam przesytu. Wręcz przeciwnie, lista wciąż się powiększała. Podczas kolejnej wizyty chciałabym odwiedzić Tibidabo, Bunkers del Carmel, czy wnętrza domów zaprojektowanych przez Gaudiego, a także dalej delektować się hiszpańską kuchnią. Dlatego Barcelonie mówię "¡Hasta luego!" - "Do zobaczenia!".

A jeśli ten wpis był dla Was przydatny, koniecznie zobaczcie posty z innych miejsc, odwiedźcie także mój instagram.
