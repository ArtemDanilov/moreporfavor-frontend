---
id: 40b2fba2-5434-4913-a4b1-414230780afd
publishedAt: "2021-08-01"
title: "Jeden dzień w Słowenii"
image:
  url: "/assets/slowenia/DSC00088.jpg"
  alt: "Jezioro Bled"
short_description: "Słowenia to mały i bardzo często niedoceniany kraj. Dużo osób przejeżdża ją tranzytem do i z Chorwacji. Poniekąd, tak też było w naszym przypadku. W drodze powrotnej z półwyspu Pelješac (o którym przeczytacie w tym wpisie), zdecydowaliśmy się zatrzymać tam na 1 dzień. Bardzo się cieszę, że to zrobiliśmy, a równocześnie żałuję, że nie na dłużej!"
category: "europa"
countries: "slowenia"
---

Słowenia to mały i bardzo często niedoceniany kraj. Dużo osób przejeżdża ją tranzytem do i z Chorwacji. Poniekąd, tak też było w naszym przypadku. W drodze powrotnej z półwyspu Pelješac (o którym przeczytacie w tym wpisie), zdecydowaliśmy się zatrzymać tam na 1 dzień. Bardzo się cieszę, że to zrobiliśmy, a równocześnie żałuję, że nie na dłużej!  
Wszechogarniająca zieleń i czysta woda — tak zapamiętam nasz krótki pobyt. W tym wpisie opiszę bardziej szczegółowo 2 miejsca, które widzieliśmy i wspomnę o kilku innych, polecanych i wartych uwagi.

## Co zobaczyć?

### Bled

Znajduje się w Alpach Julijskich, a jego główną atrakcją jezioro o tej samej nazwie (słoweń. _Blejsko jezero_). Na pewno kojarzycie je ze zdjęć, bo jest najczęściej fotografowane miejsce w Słowenii. Na wysepce pośrodku jeziora stoi kościół pod wezwaniem Wniebowzięcia Marii Panny. Uwagę przykuwa również zamek na skale — Blejski Grad, który jest dostępny dla turystów (ja nie zwiedzałam, a w opinii moich rodziców nie jest warty wydanych pieniędzy).

Najlepiej jednak skupić się na odpoczywaniu — leniwym bądź aktywnym. W miasteczku znajdziecie wiele wypożyczalni rowerów. My mieliśmy to szczęście, że właścicielka [apartamentu](https://www.booking.com/hotel/si/apartment-visak.pl.html?aid=304142#tab-main), który wynajęliśmy, udostępniła nam rowery za darmo, dzięki czemu odbyliśmy wycieczkę wokół jeziora.

Jezioro Bled ma w obwodzie około 6 km. Dużą część trasy prowadzi przez specjalnie wydzielone ścieżki, a tylko kawałek ulicą, bez wydzielonej części dla rowerzystów. Jeśli nie jesteście zainteresowani rowerami, wybierzcie się na pieszy spacer. Będziecie mogli podziwiać widoki z kilku punktów widokowych.

Będąc w okolicy spróbujcie lokalnego deseru o nazwie _Kremna rezina_. Bardzo przypomina nasze kremówki!

### Wąwóz Vintgar

Położony zaledwie kilka kilometrów od Bled wąwóz jest kolejną atrakcją rejonu. Odkryli go pod koniec XIX w. przez burmistrz Gorje Jakob Žumer i fotograf Benedikt Lergetporer. W kolejnych latach został dostosowany do potrzeb turystów poprzez wybudowanie schodków i kładek. Jest dość oblegany w sezonie, dlatego polecam zacząć wędrówkę z samego rana (czynny 8.00-18.00).

Trasa w wąwozie liczy 1,6 km i nie jest wymagająca. Przebiega nad rzeką Radovna o wartkim nurcie i krystalicznie czystej wodzie. W trakcie spaceru zobaczycie także 13-metrowy wodospad Šum oraz stary kamienny kolejowy most z początku XX w. Ten drugi, znajduje się przy samym końcu trasy, ma długość 65 m i 33 metry wysokości. Robi imponujące wrażenie!

Drogę powrotną możecie odbyć 2 trasami nieznacznie różniącymi się długością. Ta bardziej polecana prowadzi obok kościoła św. Katarzyny (słoweń. _cerkev sv. Katarine_) we wsi Zasip i dalej na parking.

Ceny:  
Bilet normalny: 10 €  
Bilet studencki: 7 €  
Parking: 5 €

### Inne polecane miejsca

Słowenia oferuje wiele jaskiń. Najbardziej znane są Jaskinia Postojna oraz Jaskinie Szkocjańskie przypominające Morię z Władcy Pierścieni. W tych drugich obowiązuje zakaz robienia zdjęć, a osoby z lękiem wysokości mogą mieć ciężką przeprawę mostem wiszącym nad przepaścią.

Drugim znanym słoweńskim jeziorem jest Bohinj. Z tego, co wyczytałam, jest równie ładne, co Bled, jednak dużo mniej oblegane.

Ostatnim miejscem, które Wam wymienię jest Zamek Predjama (słoweń. _Predjamski Grad_). Najlepiej połączyć wizytę w nim wraz ze zwiedzaniem Jaskini Postojnej (oba miejsca dzieli kilka kilometrów). Moi rodzice byli zachwyceni tym miejscem, dlatego znalazło się w tym wpisie.

## Podsumowanie

Po tym krótkim pobycie zachwyciłam się Słowenią. Z pewnością w przyszłości wybiorę się na dalsze odkrywanie uroków tego niewielkiego kraju. A Wy, nie popełniajcie mojego błędu i dajcie sobie więcej czasu!
