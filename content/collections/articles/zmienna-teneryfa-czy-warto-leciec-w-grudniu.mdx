---
id: 31edc1d6-dcae-434b-8287-31c5c0509cd4
publishedAt: "2023-01-03"
title: "Zmienna Teneryfa. Czy warto lecieć w grudniu?"
image:
  url: "/assets/teneryfe/DSC00829.jpg"
  alt: "Widok na miasto z góry"
short_description: "Po tygodniowym pobycie na Teneryfie pierwsze określenie, jakie przychodzi mi do głowy to “zmienna”. Plaże, góry, lasy, miasteczka… Raz wilgotno i zielono, raz sucho. Różnorodność krajobrazów sprawi, że każdy znajdzie coś dla siebie."
category: "europa"
countries: "hiszpania"
---

Po tygodniowym pobycie na Teneryfie pierwsze określenie, jakie przychodzi mi do głowy to “zmienna”. Plaże, góry, lasy, miasteczka… Raz wilgotno i zielono, raz sucho. Różnorodność krajobrazów sprawi, że każdy znajdzie coś dla siebie.

O miejscach, które możecie zobaczyć na wyspie, przeczytacie w _tym wpisie_, natomiast w tym chciałabym się skupić konkretnie na grudniu i moich odczuciach.

Przyznam Wam szczerze, że zmiany pogody dostarczyły mi sinusoidę emocji. Niejednokrotnie ze zgrozą w oczach patrzyłam na nadciągające chmury, by chwile później, po przejechaniu kilkunastu kilometrów, wygrzewać buzię w słońcu. Dzieje się tak przez wulkan Teide, który dzieli wyspę na dwie strefy klimatyczne. Południe jest suche i słoneczne. Północ jest chłodniejsza, bardziej deszczowa, a przez to bardziej zielona. W miesiącach zimowych trzeba się liczyć z tym, że opadów deszczu może być więcej (nawet na południu) — my trafiliśmy na taki okres. Nie oznacza to jednak, że cały urlop spędziliśmy w deszczu! Nawet po intensywnych opadach wychodziło słońce. A zachody po deszczowych dniach… fenomenalne!

Te dwa zdjęcia dzieli kilkanaście minut.

Przed chwilą przeczytaliście, że pogoda jest zmienna. Teraz dodam, że temperatura jest stabilna. Zapytacie jak to? A no tak. Podobnie jak Madera, Teneryfa bywa nazywana “wyspą wiecznej wiosny”. Nawet zimą, temperatura nie spada poniżej 15 stopni. W grudniu, podczas naszego pobytu było to średnio 18-24 stopni. W nocy wystarczy bluza, czy lekka kurtka, a w dzień spokojnie możecie się opalać!

Czy da radę kąpać się w oceanie? Tak! I mówi to zmarzluch, który ma wieczny problem z zanurzeniem się w chłodnej wodzie wyżej niż po kolana. Teneryfa zimą będzie również świetnym wyborem dla surferów — fale bywają naprawdę spore.

Wyspy Kanaryjskie to kierunek całoroczny, ale podróżując poza sezonem letnim, łatwiej będzie o znalezienie noclegu w przystępnej cenie.

Odpowiadając, czy warto lecieć w grudniu? WARTO. Pamiętajcie tylko, że nie będą to tropiki z upałami po 30 stopni. :)
