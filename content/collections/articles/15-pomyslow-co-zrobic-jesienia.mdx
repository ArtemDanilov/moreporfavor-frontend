---
id: 9a66fe44-5922-45b0-8559-74ab9744042f
publishedAt: "2022-10-01"
title: "15 pomysłów, co robić jesienią"
image:
  url: "/assets/inspiracje/15_pomyslow_jesienia/autumn.jpg"
  alt: "Widok na miasto z góry"
short_description: "Kiedy mija lato, popadam w melancholijny, a nawet depresyjny nastrój. Tak już mam, od zawsze. Przestawię Wam moją listę propozycji, co robić, by nie tylko jesień przetrwać, ale żeby była też przyjemna i produktywna."
category: "inspiracje"
---

Kiedy mija lato, popadam w melancholijny, a nawet depresyjny nastrój. Tak już mam, od zawsze. Przestawię Wam moją listę propozycji, co robić, by nie tylko jesień przetrwać, ale żeby była też przyjemna i produktywna. Zaczynamy!

1. ### Idźcie na sauny

   Mój numer jeden na jesień i zimę. Uwielbiam się wygrzać, a sauny dają mi taką możliwość. Na basenach zazwyczaj spotkacie saunę suchą (fińską) lub mokrą. Jeśli nie macie przeciwwskazań zdrowotnych, koniecznie spróbujcie!

2. ### Zagrajcie w planszówki

   W planszówki gram cały rok, jednak jesienna aura zdecydowanie sprzyja tej rozrywce. Kojarzycie tylko Chińczyka czy Monopoli? Macie wiele do nadrobienia. Współczesne gry są pięknie wykonane, do tego miewają ciekawe fabuły i wymagają strategicznego myślenia.
   Co zrobić, gdy nie macie swojej kolekcji? Wybierzcie się do wypożyczalni gier - będziecie mogli sprawdzić, czy warto dokonać zakupu. Dodatkowo wiele barów czy kawiarni za drobną opłatą udostępnia planszówki, a czasem organizowane są wydarzenia skupiające fanów tego typu rozrywki (najlepiej wyszukać eventy na facebooku).

3. ### Poukładajcie puzzle

   Za co uwielbiam puzzle? Wymagają skupienia, a równocześnie pozwalają uwolnić myśli od problemów dnia codziennego. W sklepach znajdziecie całą gamę rozmiarów, obrazków i stopni trudności. Moim największym wyczynem była składająca się z 4000 kawałków mapa świata, która teraz oprawiona w antyramę, dumnie wisi na ścianie sypialni moich rodziców.

4. ### Pijcie rozgrzewające napoje

   Gdy tylko nadejdą chłodniejsze dni, w moim domu pojawia się trio: cytryna, imbir i miód. Herbata z nimi to już rytuał. Ale to nie jedyna kompozycja. Co powiecie na pomarańczę, sok malinowy i goździki?
   Jesienią również kawa smakuje lepiej. Standardowe latte czy cappuccino możecie urozmaicić korzennymi przyprawami. Przyjemnie będzie wybrać się również do kawiarni i tam wypróbować sezonowych napojów.
   A gdy nadejdzie weekend, spróbujcie grzanego wina, piwa lub cydru.

5. ### Gotujcie sezonowo

   Jesień na talerzu jest kolorowa i ciekawa. Warto się nią nacieszyć. Uwielbiam dania z dynią - risotto, makaron, zupę krem! Nie odmówię również kawałkowi placka ze śliwkami, czy szarlotce. A Wy, jakie dania polecacie?

6. ### Róbcie wycieczki

   City break za granicę, wycieczka do innego miasta, czy może zwiedzanie lokalne? Jesień to świetny czas na podróże. Turystów jest mniej, a pogoda wciąż dobra. Polecam Wam zajrzeć do innych moich wpisów o poszczególnych miastach.

7. ### Zadbajcie o siebie

   Ten punkt można rozumieć na wiele sposobów. Zróbcie badania, które zawsze odkładacie. Odwiedźcie dentystę, ginekologa, czy innych lekarzy. Postarajcie się odciąć od stresujących czynników. Zdrowie mamy tylko jedno i warto o nie zadbać!

8. ### Zróbcie porządki (w garderobie i nie tylko)

   Przyznajcie się, ile macie w szafie ubrań, których nie nosicie, ale nie umiecie się z nimi rozstać? Część z nich możecie sprzedać, a część oddać dla potrzebujących. Podobnie ma się sprawa z książkami, czy gadżetami.
   Otwórzcie szufladę "na wszystko" - zdziwicie się, jakie cuda się tam zebrały. Sprawdźcie daty ważności leków, a te przeterminowane oddajcie do specjalnych punktów w aptekach. Pousuwajcie stare maile. Porządki mogą dotyczyć wielu dziedzin życia. Jedno jest pewne: wraz z "odgraceniem" poczujecie swobodę.

9. ### Zacznijcie naukę języka

   Uwielbiam, gdy jestem w stanie zrozumieć inny język. Jeszcze bardziej, gdy jestem w stanie porozumieć się z inną osobą. Jesień jest dobrą porą, by odświeżyć sobie to, co już kiedyś umieliście, a także, aby podjąć nowe wyzwania. Polecam zajęcia z native speakerem. Jeśli nie macie obecnie na to finansów, zainstalujcie darmowe aplikacje (np. Duolingo), oglądnijcie film w oryginale, posłuchajcie podcastu. Każdy mały kroczek ma znaczenie!

10. ### Ćwiczcie

    Ile ludzi, tyle form aktywności. Ja przez wiele lat trenowałam akrobatykę. I choć moja forma zdecydowanie nie jest taka, jak była kiedyś, to staram się regularnie ćwiczyć. Obecnie, głównie jogę, pilates i fitness. Zazwyczaj ćwiczę w domowym zaciszu, ale bywam też na siłowni.

11. ### Zróbcie domowe SPA

    Macie w domu wannę? Tak? Bardzo Wam zazdroszczę. Gdy wrócicie zmarznięci do domu, nie ma nic lepszego od aromatycznej kąpieli z bąbelkami. Nie macie? Łączę się w bólu, ale gorący prysznic też może być fajny, szczególnie, jak zadbacie o odpowiednie kosmetyki.
    Zadbajcie o swoją cerę po lecie. To idealny czas na różnego rodzaju kuracje, np. kwasy. Uważajcie jednak, by nie zrobić sobie krzywdy (z autopsji wiem, że o to nietrudno).

12. ### Oglądajcie filmy i seriale

    W tę porę roku spędzenie całego dnia przed telewizorem nie wydaje się takie straszne. I choć często uważam to za zmarnowanie czasu, rozumiem, że czasem jest taka potrzeba. Mam jednak propozycję dla Was. Zamiast kolejnego odcinka słabego serialu, oglądnijcie dokument. Zainteresujcie się tematem ekologii, czy aktualnych konfliktów zbrojnych. O tak wielu rzeczach nie wiemy, bo je ignorujemy.

13. ### Czytajcie

    Co powiecie na to, żeby 10 minut dziennie skrolowania instagrama czy facebooka zamienić na 10 minut książki? Tak mało, a tak dużo. Znajdźcie tematykę, która Was zainteresuje. Ja od pewnego czasu nie czytam prawie książek z fikcyjnymi bohaterami. Lubię inspirujące biografie, czy pozycje dotyczące psychologii i samorozwoju.

14. ### Idźcie do teatru, opery, czy na wystawę

    Raz na jakiś czas lubię "kulturalne rozrywki". Oglądnąć spektakl w teatrze, wysłuchać arii w operze, pooglądać obrazy na wystawie, czy ekspozycje w muzeum. Dobrze, jest doceniać pracę innych osób.

15. ### Zadbajcie o klimat w domu
    Chcąc nie chcąc, będziecie spędzać w domu więcej czasu, dlatego zadbajcie o przytulne wnętrze. Jesienią królują świece zapachowe i ciepłe kocyki. Dom powinien być przytulny. A na Halloween możecie poszaleć i zrobić jack-o'-lantern, czyli słynny lampion wycięty z dyni.

Dajcie znać, która propozycja z mojej listy najbardziej przypadła Wam do gustu. Podzielcie się też Waszymi pomysłami na jesienne dni. I pamiętajcie #sunlovers, wytrwamy do wiosny!
